Publicatie : 2020-07-02Numac : 2020042019
FEDERALE OVERHEIDSDIENST SOCIALE ZEKERHEID  
 26 JUNI 2020. - Koninklijk besluit tot wijziging van het koninklijk besluit van 4 juni 2020 houdende toekenning van een ouderschapsuitkering ten gunste van de zelfstandige die zijn zelfstandige activiteit gedeeltelijk onderbreekt in het kader van de maatregelen tegen de verspreiding van het coronavirus COVID-19 
FILIP, 
Koning der Belgen, Aan allen die nu zijn en hierna wezen zullen, Onze Groet.Gelet 
op het koninklijk besluit nr. 38 van 27 juli 1967 houdende inrichting van het sociaal statuut der zelfstandigen, 
artikel 18bis, § 3, ingevoegd bij de wet van 15 juli 2016;Gelet op het advies van het 
Algemeen Beheerscomité voor het Sociaal Statuut der Zelfstandigen, gegeven op 12 juin 2020;Gelet 
op het advies van de Inspecteur van Financiën, gegeven op 4 juni 2020;Gelet op de akkoordbevinding 
van de Minister van Begroting, gegeven op 9 juni 2020;Gelet op het artikel 8 van de wet van 
15 december 2013 houdende diverse bepalingen inzake administratieve vereenvoudiging, is dit besluit vrijgesteld 
van een regelgevingsimpactanalyse gezien de hoogdringendheid die gemotiveerd wordt door de COVID-19-pandemie;Gelet 
op de hoogdringendheid, gemotiveerd door de COVID-19-pandemie;Gelet op het advies nr. 67.619/1 
van de Raad van State, gegeven op 22 juni 2020, met toepassing van artikel 84, § 1, eerste lid, 
3°,  van de wetten op de Raad van State, gecoördineerd op 12 januari 1973;Gelet op de dringende 
noodzakelijkheid gemotiveerd door het feit dat het coronavirus COVID-19 zich verspreidt op Europees grondgebied 
en in België en dringende maatregelen worden genomen om het risico voor de volksgezondheid te beperken;Gelet 
op de beslissingen van de Nationale Veiligheidsraad inzake met name, enerzijds, de essentiële activiteiten 
en, anderzijds, de heropstart van bepaalde economische activiteiten vanaf 4 mei 2020 gevolgd door de 
heropstart van andere sectoren vanaf 18 mei en 8 juni 2020, in combinatie met de gefaseerde heropstart 
van de scholen in mei en juni 2020, was er nood aan een maatregel ten behoeve van de werkende ouders 
die de dubbele taak moeten uitvoeren van werken en kinderopvang. Dit moest gebeuren zonder dat ze daarbij, 
wegens de gezondheidsrisico's, beroep doen op de hulp van grootouders, noch, in veel gevallen, op opvang 
via onder meer de scholen. Er werd dan ook een tijdelijke ouderschapsuitkering ten gunste van zelfstandigen 
ingevoerd door het koninklijk besluit van 4 juin 2020 houdende toekenning van een ouderschapsuitkering 
ten gunste van de zelfstandige die zijn zelfstandige activiteit gedeeltelijk onderbreekt in het kader 
van de maatregelen tegen de verspreiding van het coronavirus COVID-19.De niet altijd zo evidente 
combinatie van werken en het opvangen van (jonge) kinderen dringt zich eveneens verder op tijdens de 
maanden juli en augustus 2020. Hoewel er reeds aangekondigd werd dat bepaalde zomerkampen en stages plaats 
kunnen vinden onder bepaalde beperkingen ten gevolge van de sanitaire maatregelen tegen de verspreiding 
van het coronavirus COVID-19, zijn de precieze voorwaarden voor de uitvoering van deze maatregelen of 
de desbetreffende stages/kampen nog niet gekend en dit minder dan een maand vóór de grote vakantie, zodat 
zelfstandige ouders nog steeds niet in staat zijn om voor deze schoolvakantie kinderopvang te organiseren.In 
deze gecompliceerde en onzekere context van heropstart, is het dan ook passend om de initiële maatregel 
voor steun aan zelfstandige ouders tijdens de zomervakantieperiode te verlengen.Voor deze zelfstandigen, 
die ouder zijn van één of meerdere kinderen jonger dan 12 jaar, of van één of meerdere kinderen met een 
beperking, die beslist hebben om hun zelfstandige activiteiten niet te onderbreken of die te hervatten, 
en die daardoor dus de tijdelijke crisismaatregel overbruggingsrecht (of de tijdelijke relance-maatregel 
overbruggingsrecht) beoogd door de wet van 23 maart 2020 niet (meer) genieten, moet het bijgevolg eveneens 
mogelijk zijn om aanspraak te maken op een uitkering in juli en/of augustus indien hun zelfstandige activiteiten 
in juli en/of augustus beïnvloed worden door de zorgen die zij moeten geven aan hun kind of kinderen.De 
voorgestelde maatregel beoogt een uitkering toe te kennen van 532,24 euro per maand of een uitkering 
van 875 euro in geval van een eenoudergezin.Op de voordracht van de Minister van Sociale Zaken 
en de Minister van Zelfstandigen en op het advies van de in Raad vergaderde Ministers,Hebben 
Wij besloten en besluiten Wij :Artikel 1. In artikel 9 van het koninklijk besluit van 4 juni 
2020 houdende toekenning van een ouderschapsuitkering ten gunste van de zelfstandige die zijn zelfstandige 
activiteit gedeeltelijk onderbreekt in het kader van de maatregelen tegen de verspreiding van het coronavirus 
COVID-19, worden de woorden "in de periode van 1 mei 2020 tot en met 30 juni 2020" vervangen door de 
woorden "in de periode van 1 mei 2020 tot en met 31 augustus 2020".Art. 2. Dit besluit treedt 
in werking op 30 juni 2020.Art. 3. De minister bevoegd voor Sociale Zaken en de minister bevoegd 
voor Zelfstandigen zijn, ieder wat hem betreft, belast met de uitvoering van dit besluit.Gegeven 
te Brussel, 26 juni 2020.FILIPVan Koningswege :De Minister van Sociale 
Zaken,M. DE BLOCKDe Minister van Zelfstandigen,D. DUCARME