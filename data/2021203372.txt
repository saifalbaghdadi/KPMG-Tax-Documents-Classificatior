Publicatie : 2021-07-13Numac : 2021203372
FEDERALE OVERHEIDSDIENST SOCIALE ZEKERHEID  
 29 JUNI 2021. - Koninklijk besluit tot verlenging van de termijn bedoeld in artikel 7, tweede lid, van de wet van 14 mei 2020 houdende uitzonderlijke maatregelen voor de instellingen voor bedrijfspensioenvoorziening in het kader van de COVID-19-pandemie 
VERSLAG AAN DE KONINGSire,Wij hebben 
de eer Uwe Majesteit een ontwerp van koninklijk besluit ter ondertekening voor te leggen met als doel 
de verlenging van de termijn gedurende dewelke de instellingen voor bedrijfspensioenvoorziening (IBP's) 
kunnen genieten van een aantal versoepelingen die door de wet van 14 mei 2020 houdende uitzonderlijke 
maatregelen voor de instellingen voor bedrijfspensioenvoorziening in het kader van de COVID-19-pandemie 
werden ingevoerd. Deze versoepelingen hadden onder meer betrekking op het organiseren van algemene vergaderingen 
en vergaderingen van de operationele organen van de IBP's.Deze versoepelingen hadden hun uitwerking 
vanaf 1 maart 2020 en golden tot en met 30 september 2020. De wet verleende de Koning de bevoegdheid 
om bij een in Ministerraad overlegd besluit de einddatum van deze periode aan te passen.Gelet 
op de aanhoudende sanitaire crisis en de dwingende regels die in dat kader zijn opgelegd ter bestrijding 
van het coronavirus COVID-19 verlengt voorliggend ontwerp van koninklijk besluit de termijn die eindigde 
op 30 september 2020 nu tot 31 december 2021.Op vraag van de Raad van State, in zijn advies 
69.328/1 van 25 mei 2021, wordt de verantwoording voor de terugwerkende kracht van onderhavig koninklijk 
besluit opgenomen in het verslag aan de Koning.De terugwerkende kracht van onderhavig koninklijk 
besluit is nodig voor de regularisering van een rechts- of feitelijke toestand, waarbij in beide gevallen 
de vereisten inzake rechtszekerheid en de individuele rechten geëerbiedigd moeten worden, en wel om de 
volgende redenen: 1. In het kader van de strijd tegen de COVID-19-pandemie geldt sinds oktober 
2020 de verplichting van telewerk, waar mogelijk.2. De organen van de instellingen voor bedrijfspensioenvoorziening 
zijn perfect in staat, om, mits enige organisatorische aanpassingen, hun activiteiten en vergaderingen 
op afstand uit te voeren. Zij hebben dit sinds oktober 2020 dan ook gedaan, conform de COVID-19-regelgeving. 
Concreet gaat het over de werkzaamheden van de raden van bestuur, de operationele organen zoals investeringscomités 
en sociale comités, en de algemene vergaderingen.3. Het regelgevend kader van de IBP's, met 
name de Wet van 27 oktober 2006 betreffende het toezicht op de instellingen voor bedrijfspensioenvoorzieningen 
(hierna "WIBP"), haar uitvoeringsbesluiten en de door de toezichthoudende overheid FSMA uitgevaardigde 
reglementen en omzendbrieven, alsook de statuten van verschillende IBP's, vereist en/of veronderstelt 
voor de werkzaamheden van de organen van de IBP's echter fysieke bijeenkomsten. Als het onderhavig koninklijk 
besluit, dat op dit vlak een uitzondering voorziet op het vermelde regelgevend kader en statuten, geen 
terugwerkende kracht zou hebben, dan zouden alle beslissingen en handelingen van de organen van de IBP's 
die sinds 30 september 2020 gemaakt en gesteld werden mogelijks ongeldig kunnen zijn en op die louter 
procedurele grond in rechte betwist kunnen worden.4. Er moet daarbij rekening gehouden worden 
met het feit dat de organen van de IBP's zich in een toestand van kennelijke overmacht bevonden, aangezien 
zij juridisch verplicht waren om de COVID-19-maatregelen na te leven.5. Deze situatie is een 
feitelijke toestand die geregulariseerd moet worden, en dit om een eventuele juridische wanorde te vermijden.In 
deze context worden de rechtszekerheid en de individuele rechten geëerbiedigd en wel om de volgende redenen: 
1. Alle organen van de IBP's en alle leden van deze organen werden op dezelfde wijze behandeld.2. 
Alle organen van de IBP's en alle leden van deze organen bleven in staat om hun bevoegdheden en prerogatieven 
ten volle uit te oefenen.3. De werkingswijze van de organen van de IBP's en de uitoefeningswijze 
van de bevoegdheden en prerogatieven van de leden van deze organen was perfect voorzienbaar, aangezien 
het om de voortzetting ging van de praktijken, ontwikkeld en gebruikt tijdens de formele lockdown in 
het voorjaar van 2020.4. De individuele rechten van de bijdragende ondernemingen van de IBP's 
(individuele werkgevers, sectoren of individuele zelfstandigen) en van de actieve en passieve aangeslotenen 
van de IBP's (actuele of voormalige werknemers, of actuele of voormalige zelfstandigen) kwamen niet in 
het gedrang omdat er niet geraakt werd aan de grondbeginselen inzake aanvullende pensioenen (met name 
de Wet Aanvullende Pensioenen van 28 april 2003 voor de werknemers en de Programmawet (I) van 24 december 
2002 voor de zelfstandigen, en hun uitvoeringsbesluiten) en inzake de financiering van en het toezicht 
op de IBP's (met name de WIBP en haar uitvoeringsbesluiten). Het zijn deze grondbeginselen die de rijkwijdte 
van de werking van de organen van de IBP's vastleggen. Als bijdragende ondernemingen, aangeslotenen of 
de toezichthoudende overheid problemen zouden hebben met de genomen beslissingen en/of de gestelde handelingen, 
dan zijn hun rechten en de hun ter beschikking staande rechtsmiddelen gevrijwaard.Het is om 
deze redenen dat het onderhavig koninklijk besluit als datum van inwerkingtreding 1 oktober 2020 voorziet.Ik 
heb de eer te zijn,Sire,Van Uwe Majesteit,de zeer eerbiedige en zeer getrouwe 
dienaar,De Minister van Financiën,V. VAN PETEGHEMDe Minister van Pensioenen, 
K. LALIEUXRAAD VAN STATEafdeling WetgevingAdvies 
69.328/1 van 25 mei 2021 over een ontwerp van koninklijk besluit 'tot verlenging van de termijn bedoeld 
in artikel 7, tweede lid, van de wet van 14 mei 2020 houdende uitzonderlijke maatregelen voor de instellingen 
voor bedrijfspensioenvoorziening in het kader van de COVID-19 pandemie'Op 3 mei 2021 is de 
Raad van State, afdeling Wetgeving, door de Minister van Pensioenen verzocht binnen een termijn van dertig 
dagen een advies te verstrekken over een ontwerp van koninklijk besluit 'tot verlenging van de termijn 
bedoeld in artikel 7, tweede lid, van de wet van 14 mei 2020 houdende uitzonderlijke maatregelen voor 
de instellingen voor bedrijfspensioenvoorziening in het kader van de COVID-19-pandemie'. Het 
ontwerp is door de eerste kamer onderzocht op 18 mei 2021. De kamer was samengesteld uit Marnix VAN DAMME, 
kamervoorzitter, Bert THYS en Wouter PAS, staatsraden, Michel TISON en Johan PUT, assessoren, en Greet 
VERBERCKMOES, griffier.Het verslag is uitgebracht door Barbara SPEYBROUCK, eerste auditeur.De 
overeenstemming tussen de Franse en de Nederlandse tekst van het advies is nagezien onder toezicht van 
Wouter PAS, staatsraad.Het advies, waarvan de tekst hierna volgt, is gegeven op 25 mei 2021.STREKKING 
EN RECHTSGROND1. Het om advies voorgelegde ontwerp van koninklijk besluit strekt ertoe de einddatum 
van 30 september 2020, vermeld in artikel 7, tweede lid, van de wet van 14 mei 2020 'houdende uitzonderlijke 
maatregelen voor de instellingen voor bedrijfspensioenvoorziening in het kader van de COVID-19-pandemie' 
te verschuiven naar 31 december 2021 voor wat betreft de toepassing van de bepalingen van artikel 5, 
eerste lid, 2° en 3°, en tweede lid, en artikel 6 van de wet van 14 mei 2020. Het te nemen besluit heeft 
uitwerking met ingang van 1 oktober 2020.Artikel 5 van de wet van 14 mei 2020 bepaalt dat, 
niettegenstaande een andersluidende bepaling in hun statuten of in afwijking van alle andere regelgeving 
toepasselijk op gemeenrechtelijke rechtspersonen, de instellingen voor bedrijfspensioenvoorziening hun 
algemene vergadering kunnen organiseren en houden door middel van communicatiemiddelen op afstand (eerste 
lid, 2°), met inbegrip van een stemming op afstand of door een volmacht (eerste lid, 3°). De nodige documenten 
kunnen met alle mogelijke middelen worden verzonden (tweede lid). Artikel 6 van de wet van 14 mei 2020 
bepaalt dat de raad van bestuur elke beslissing kan nemen bij eenparig (schriftelijk) besluit en dat 
hij of een ander operationeel orgaan eveneens kan vergaderen door middel van elk telecommunicatiemiddel 
dat een gezamenlijke beraadslaging toelaat. Overeenkomstig artikel 7, tweede lid, van de wet van 14 mei 
2020 waren de voormelde bepalingen van toepassing gedurende de periode van 1 maart 2020 tot en met 30 
september 2020.2. Voor het ontwerp kan rechtsgrond worden gevonden in artikel 7, derde lid, 
van de wet van 14 mei 2020. Deze bepaling machtigt de Koning om bij een besluit vastgesteld na overleg 
in de ministerraad, de einddatum vermeld in artikel 7, tweede lid, van de wet van 14 mei 2020 aan te 
passen.ONDERZOEK VAN DE TEKST3. De einddatum in artikel 7, tweede lid, van de wet 
van 14 mei 2020 is vastgelegd op 30 september 2020. Bijgevolg kunnen de bepalingen in artikel 5, eerste 
lid, 2° en 3°, en tweede lid, en artikel 6 vanaf 1 oktober 2020 niet meer worden toegepast door de instellingen 
voor bedrijfspensioenverzekering.Zolang een tekst van kracht is, kan de datum van buitenwerkingtreding 
ervan worden uitgesteld of opgeheven door middel van een wijzigingsbepaling, waarbij erop wordt toegezien 
dat deze in werking treedt uiterlijk op de dag dat de tekst buiten werking treedt. Na die datum bestaat 
de tekst immers niet meer en elke wijziging die in werking treedt vanaf dat tijdstip zal doelloos zijn 
als ze geen terugwerkende kracht heeft. Wanneer een tekst niet meer van kracht is, kan de datum waarop 
hij buiten werking treedt bijgevolg alleen worden uitgesteld of opgeheven door terugwerkende kracht te 
verlenen aan de wijzigingsbepaling en voor zover deze terugwerking aanvaardbaar is.14. 
Artikel 2 van het ontwerp laat het te nemen besluit uitwerking hebben met ingang van 1 oktober 2020. 
Gelet op hetgeen sub 3 uiteengezet is, moet, rekening houdend met wat de steller van het ontwerp beoogt, 
de datum van 30 september 2020 worden gehanteerd.Er moet worden opgemerkt dat het verlenen 
van terugwerkende kracht aan besluiten slechts onder bepaalde voorwaarden toelaatbaar kan worden geacht. 
Het verlenen van terugwerkende kracht aan besluiten is enkel toelaatbaar ingeval voor de retroactiviteit 
een wettelijke grondslag bestaat, de retroactiviteit betrekking heeft op een regeling waarbij, met inachtneming 
van het gelijkheidsbeginsel, voordelen worden toegekend of in zoverre de retroactiviteit noodzakelijk 
is voor de continuïteit of de goede werking van het bestuur en daardoor, in beginsel, geen verkregen 
situaties worden aangetast. Enkel indien de retroactiviteit van de ontworpen regeling in één van de opgesomde 
gevallen valt in te passen, kan deze worden gebillijkt.In het Verslag aan de Koning wordt gesteld 
dat het ontworpen besluit als doel heeft "de verlenging van de termijn gedurende dewelke de instellingen 
voor bedrijfspensioenvoorziening (IBP's) kunnen genieten van een aantal versoepelingen die door de wet 
van 14 mei 2020 (...) werden ingevoerd. Deze versoepelingen hadden onder meer betrekking op het organiseren 
van algemene vergaderingen en vergaderingen van de operationele organen van de IBP's". Als reden voor 
de verlenging van de termijn voor deze versoepelingen wordt verwezen naar "de aanhoudende sanitaire crisis 
en de dwingende regels die in dat kader zijn opgelegd ter bestrijding van het coronavirus COVID-19" en 
wordt de uitwerkingsdatum verklaard door de einddatum van 30 september 2020 die is voorzien in artikel 
7, tweede lid, van de wet van 14 mei 2020.De gemachtigde verantwoordt de terugwerkende kracht 
als volgt: "Wij zijn van mening dat de terugwerkende kracht van het ontwerp van koninklijk 
besluit tot verlenging van de termijn bedoeld in artikel 7, tweede lid, van de Wet van 14 mei 2020 houdende 
uitzonderlijke maatregelen voor de instellingen voor bedrijfspensioenvoorziening in het kader van de 
COVID-19-pandemie (hierna respectievelijk het ontwerp-KB en de Wet van 14 mei 2020) wel degelijk verantwoord 
is.Alhoewel artikel 7, derde lid, van de Wet van 14 mei 2020 de Koning toelaat om de einddatum 
vermeld in het tweede lid aan te passen, klopt het dat deze bepaling niet uitdrukkelijk kan gelezen worden 
als een toelating door een wetgevende handeling om aan een koninklijk besluit terugwerkende kracht te 
verlenen.In de Handleiding wetgevingstechniek van de Raad van State (nr. 211, p. 127) lezen 
we echter dat zelfs indien dit niet het geval is, een koninklijk besluit bij uitzondering terugwerkende 
kracht kan hebben in een van de volgende twee gevallen: (1) als het nodig is voor de continuïteit van 
de openbare dienst of (2) als het nodig is voor de regularisering van een rechts- of feitelijke toestand, 
waarbij in beide gevallen de vereisten inzake rechtszekerheid en de individuele rechten geëerbiedigd 
moeten worden.Wij zijn van mening dat in casu het tweede geval van toepassing (regularisering 
van een rechts- of feitelijke toestand), en wel om de volgende redenen: 1. Zoals u weet, geldt 
in het kader van de strijd tegen de COVID-19-pandemie sinds oktober 2020 de verplichting van telewerk, 
waar mogelijk.2. De organen van de instellingen voor bedrijfspensioenvoorziening (IBP's, zijnde 
de fondsen en kassen die de tweede pijlerpensioenregelingen van werknemers op bedrijfs- en sectorniveau 
en van zelfstandigen beheren) zijn perfect in staat, om mits enige organisatorische aanpassingen, hun 
activiteiten en vergaderingen op afstand uit te voeren. Zij hebben dit dan ook sinds oktober 2020 gedaan, 
conform de COVID-19-regelgeving. Concreet gaat het over de werkzaamheden van de raden van bestuur, de 
operationele organen zoals investeringscomités en sociale comités, en de algemene vergaderingen (die 
doorgaans plaatsvinden in het eerste kwartaal van het burgerlijk jaar).3. Het regelgevend kader 
van de IBP's, met name de Wet van 27 oktober 2006 betreffende het toezicht op de instellingen voor bedrijfspensioenvoorzieningen 
(hierna WIBP), haar uitvoeringsbesluiten en de door de toezichthoudende overheid FSMA uitgevaardigde 
reglementen en omzendbrieven, alsook de statuten van verschillende IBP's vereisen en/of veronderstellen 
voor de werkzaamheden van de organen van de IBP's echter fysieke bijeenkomsten. Als het ontwerp-KB, dat 
op dit vlak een uitzondering voorziet op het vermelde regelgevend kader en statuten, geen terugwerkende 
kracht zou hebben, dan zouden alle beslissingen en handelingen van de organen van de IBP's gemaakt en 
gesteld sinds 30 september 2020 mogelijks ongeldig kunnen zijn en op die louter procedurele grond in 
rechte betwist kunnen worden.4. Er moet daarbij rekening gehouden worden met het feit dat de 
organen van de IBP's zich in een toestand van kennelijke overmacht bevonden, aangezien zij juridisch 
verplicht waren om de COVID-19-maatregelen na te leven.5. Deze situatie is volgens ons een 
feitelijke toestand die geregulariseerd moet worden, en dit om een eventuele juridische warboel te vermijden.We 
verliezen daarbij de randvoorwaarde die de Afdeling Wetgeving van de Raad van State consequent in zijn 
adviesverlening stelt niet uit het oog. We zijn van mening dat in casu de rechtszekerheid en de individuele 
rechten geëerbiedigd worden en wel om de volgende redenen: 1. Alle organen van de IBP's en 
alle leden van deze organen werden op dezelfde wijze behandeld.2. Alle organen van de IBP's 
en alle leden van deze organen bleven in staat om hun bevoegdheden en prerogatieven ten volle uit te 
oefenen.3. De werkingswijze van de organen van de IBP's en de uitoefeningswijze van de bevoegdheden 
en prerogatieven van de leden van de deze organen was perfect voorspelbaar, aangezien het om de voortzetting 
ging van de praktijken ontwikkeld en gebruikt tijdens de formele lockdown in het voorjaar van 2020.4. 
De individuele rechten van de sponsors van de IBP's (individuele werkgevers, sectoren of individuele 
zelfstandigen) en van de actieve en niet-actieve leden van de IBP's (actuele of voormalige werknemers, 
of actuele of voormalige zelfstandigen) kwamen niet in het gedrang omdat er niet geraakt werd aan de 
inhoudelijke regelgeving inzake aanvullende pensioenen (met name de Wet Aanvullende Pensioenen van 28 
april 2003 voor de werknemers en de Programmawet (I) van 24 december 2002 voor de zelfstandigen, en hun 
uitvoeringsbesluiten) en inzake de financiering van en het toezicht op de IBP's (met name de WIBP en 
haar uitvoeringsbesluiten). Het is deze inhoudelijke regelgeving die de inhoudelijke actieradius van 
de werking van de organen van de IBP's vastlegt. Als sponsors, leden of de toezichthoudende overheid 
problemen zouden hebben met de genomen beslissingen en/of de gestelde handelingen, dan zijn hun rechten 
en de hun ter beschikking staande rechtsmiddelen gevrijwaard."Het is raadzaam deze verantwoording 
op te nemen in het Verslag aan de Koning.De griffier   Greet VerberckmoesDe 
voorzitter Marnix VAN DAMME_______Nota1 Zie 
Beginselen van de wetgevingstechniek. Handleiding voor het opstellen van wetgevende en reglementaire 
teksten, Raad van State, 2008, nr. 161.29 JUNI 2021. - Koninklijk besluit tot 
verlenging van de termijn bedoeld in artikel 7, tweede lid, van de wet van 14 mei 2020 houdende uitzonderlijke 
maatregelen voor de instellingen voor bedrijfspensioenvoorziening in het kader van de COVID-19-pandemieFILIP, 
Koning der Belgen, Aan allen die nu zijn en hierna wezen zullen, Onze Groet.Gelet 
op de wet van 14 mei 2020 houdende uitzonderlijke maatregelen voor de instellingen voor bedrijfspensioenvoorziening 
in het kader van de COVID-19-pandemie, artikel 7, derde lid;Gelet op het advies van de Inspecteur 
van Financiën, gegeven op 23 maart 2021;Gelet op de akkoordbevinding van de Staatssecretaris 
voor Begroting, d.d. 22 april 2021;Gelet op de impactanalyse van de regelgeving, uitgevoerd 
overeenkomstig artikelen 6 en 7 van de wet van 15 december 2013 houdende diverse bepalingen inzake administratieve 
vereenvoudiging;Gelet op het advies nr. 69.328/1 van de Raad van State, gegeven op 25 mei 2021 
in toepassing van artikel 84, § 1, eerste lid, 2°, van de wetten op de Raad van State, gecoördineerd 
op 12 januari 1973;Op de voordracht van de Minister van Financiën en van de Minister van Pensioenen 
en op het advies van de in Raad vergaderde ministers,Hebben Wij besloten en besluiten Wij : 
Artikel 1. De einddatum van 30 september 2020, bedoeld in artikel 7, tweede lid, van de wet 
van 14 mei 2020 houdende uitzonderlijke maatregelen voor de instellingen voor bedrijfspensioenvoorziening 
in het kader van de COVID-19 pandemie wordt verschoven naar 31 december 2021 voor wat betreft de toepassing 
van de bepalingen van artikel 5, eerste lid, 2° en 3°, en tweede lid, en artikel 6 van de voormelde wet 
van 14 mei 2020.Art. 2. Dit besluit heeft uitwerking met ingang van 30 september 2020.Art. 
3. De minister bevoegd voor Financiën en de minister bevoegd voor Pensioenen zijn belast, ieder wat hem 
betreft, met de uitvoering van dit besluit.Gegeven te Brussel, 29 juni 2021.FILIPVan 
Koningswege : De Minister van Financiën,V. VAN PETEGHEMDe Minister van 
Pensioenen,K. LALIEUX